
שיבוט בעלי חיים
ד"ר עודד כאנר*

ראשיתה של ההתפתחות העוברית הינה מתא יחיד הזיגוטה. הזיגוטה היא תוצר התלכדות של תא זכרי ­ הזרע, ותא נקבי ­ הביצית. עם תחילת ההתפתחות העוברית מתחלקת הזיגוטה לתאים. וככל שמתקדמת ההתפתחות גדל מספר התאים. לתאי העובר משלב צעיר יש יכולת להתפתח למגוון רחב של רקמות ואיברים. תהליך זה קרוי התמיינות "דיפרנציאציה" ובמהלכו יש יצירת מגוון של תאים בעלי שונות מבנית ותפקודית. לדוגמה, לתאי שריר הלב יש תכונות מיוחדות המאפשרות את התכווצותו המתמדת של הלב, ולכן יש לתאים אלה מבנה ותפקוד המאפיין רק את תאי שריר הלב. דוגמה נוספת הם תאי העור שגם להם תכונות מיוחדות, כמו יצירת שערה או ציפורן, וגם להם לכן יש מבנה ותפקוד הייחודי רק לתאי העור. הסיבה למאפיינים הייחודיים של התאים נובעת מתהליכי ההתמיינות השונים שהם עוברים היוצרת את השונות בניהם. בתהליכי ההתמיינות יש בתאים ביטוי ייחודי של גנים המאפיין את המסלול ההתפתחותי של התא. תוצרי הביטוי של הגנים הייחודיים הם החלבונים ולכן סוגי החלבונים הייחודיים הם תוצר ההתמיינות של התאים.
בהתמיינות תאי שריר הלב מבוטא הגן המייצר בעיקר חלבון הקרוי מיוגלובין והוא האחראי על יכולת ההתכווצות של תא שריר הלב. לעומתו, בהתמיינות תאי העור מבוטא הגן המייצר בעיקר חלבון הקרוי קראטין והוא האחראי על התכונות הקרניות הייחודיות של העור. לחלבונים היחודיים המאפיינים את התאים ויוצרים את השונות בניהם קוראים חלבונים הייחודיים לרקמה. חשוב לצין שגם בתאי שריר הלב וגם בתאי העור כמו גם בכל תאי הגוף, יש יצור של חלבונים רבים אחרים שתפקידם אינו ייחודי. חלבונים אלה אחראיים לקיום התא ולתפקודו התקין, והם קרויים חלבוני התחזוקה של התא.  
לתאי העובר משלב צעיר יש יכולת להתפתח למגוון רחב של רקמות ואיברים בשל העובדה שגנום תאים אלה טרם עבר תהליכי התמיינות ייחודיים שיכוון אותם למסלול התפתחותי מוגדר. לכן תאי העובר יכולים להתפתח ולהיות גם תאי שריר הלב וגם תאי עור כמו גם כל סוג אחר של תאים בגוף. אולם, ככל שמתקדמת ההתפתחות העוברית, מצטמצמת היכולת ההתפתחותית של תאי העובר. תאים אלה נמצאים כבר במסלול התפתחותי מוגדר, ויכולת הביטוי הגנטי שלהם ממוקדת לתהליכי התמיינות ייחודיים אלה. כך למשל התאים שהתפתחו להיות תאי שריר הלב יהיו מסוגלים להיות רק תאי שריר הלב, בעוד התאים שהתמיינו להיות תאי עור יהיו רק תאי עור. בשלב הבוגר הבא לאחר ההתפתחות העוברית, רוב תאי רקמות הגוף עברו כבר תהליכי התמיינות סופיים שמגבילים כמעט לחלוטין את יכולת הביטוי הגנטי שלהם, למעט המסלול ההתפתחותי שאליו הם כוונו.
אחת השאלות המרתקות ביותר שעמדה בפני המדענים היתה האם הגנום משתנה כאשר התא עובר את תהליכי ההתמיינות למסלול ייחודי? לדוגמה, האם הגנום של תא שריר הלב שעבר התמיינות למסלול יחודי שונה מהגנום של תא העור שעבר התמיינות למסלול שונה לחלוטין? היו קימות שתי השערות לגבי השתנות הגנום בתהליכי ההתמיינות. האחת, בגנום ישנם רק גנים פעילים והם מתורגמים לחלבונים בעוד גנים שאינם פעילים מסולקים מהגנום. השניה, כל הגנים נותרים בגנום אך רק הגנים הפעילים מתורגמים לחלבונים בעוד הגנים הבלתי פעילים מושתקים. איך אם כן ניתן לבדוק שאלה זאת? הרעיון שהנחה את המדענים היה לבדוק האם תא שעבר כבר תהליכי התמיינות ייחודיים מסוגל בתנאים מסוימים "לשכוח" את עברו ולהתמיין לסוגי תאים שונים. 
את הניסויים הראשונים לבדיקת שאלה זאת הצליחו המדענים לבצע עם עוברי צפרדעים. הם פיתחו שיטה בה ניתן להעביר גרעין דיפלואידי מתא של עובר צפרדע שעבר התמיינות ראשונית לתא ביצית שהגרעין האפלואידי שלו הוצא. באופן זה חשבו המדענים שהם יוכלו לבדוק האם גרעין תא שעבר תהליכי התמיינות ראשוניים מסוגל בתנאים מסוימים להתפתח ולהתמיין לכלל התאים של העובר. בתהליך ההפריה, מתא הביצית המופרת, הזיגוטה, מתפתח העובר. תהליך דומה קורה גם בתום הטיפול בו מוחדר גרעין דיפלואידי לביצית שגרעינה הוצא. למדענים הסתבר כי הטיפול בביצית מעורר אותה להתפתח כאילו היא הופרתה על-ידי תא זרע.
הניסויים הראשונים של המדענים כללו כאמור העברת גרעינים מתאי עוברי צפרדעים לתאי ביציות שגרעיניהן הוצאו. המדענים לקחו עוברי צפרדעים בשלבים ראשוניים שונים לאחר ההפריה, ומתאי עוברים אלה הם הוציאו את הגרעינים. את הגרעינים הדיפלואידים האלה הם העבירו לתוך ביציות לא מופרות של צפרדע, שמתוכן הוצאו הגרעינים האפלואידים. מניסויים אלה התברר שככל שגרעיני התאים המועברים לביציות הם משלבי התמיינות ראשוניים, עולה הסיכוי לקבלת עובר בוגר, אך שככל שגרעיני התאים המועברים לביציות הם משלבי התמיינות מתקדמים יותר, פוחת הסיכוי לקבלת עובר. באופן זה הצליחו המדענים לפתח שיטה בה ניתן לגרום להתפתחות עובר מגרעין דיפלואידי שעבר תהליכי התמיינות ראשוניים בלבד, ומהביצית שהגרעין הוחדר לתוכה, וזהו למעשה תהליך של שיבוט בעל חיים.
קבוצה אחרת של מדענים שגם עבדה עם צפרדעים, הסתמכה על ניסוי השיבוט הקודמים, אך הפעם הם ניסו לשבט עובר מתאים של ראשן בוגר של צפרדע. המדענים היו מודעים לבעיה שכאשר גרעיני התאים המועברים לביציות הם משלבי התמיינות מתקדמים יותר, פוחת הסיכוי לקבל עובר לכן הם ניסו לפתח שיטה שתעקוף בעיה זאת. המדענים לקחו גרעין דיפלואידי מראשן בוגר של צפרדע, והעבירו אותו לתא ביצית. כמו בניסויים הקודמים גם בניסויים אלה הביצית התחילה להתפתח לעובר לאחר העברת הגרעין הדיפלואידי לתוכה,אלא שהתפתחותה נפסקה כבר בשלב מוקדם יחסית. המדענים ניצלו את המידע מהניסויים הקודמים שסיכויי התפתחות עובר  תקין עולים כאשר הגרעין נלקח משלב צעיר יחסית. לכן בשלב זה של הניסוי, לקחו המדענים את גרעיני התאים של הביצית המתפתחת, שהיתה בשלב מוקדם יחסית, ואותם הם החדירו מחדש לביציות שגרעיניהן הוקרנו ונהרסו. באופן זה חזרו המדענים על הניסוי של העברת הגרעינים לביציות שגרעיניהן הוקרנו מספר פעמים. כעבור מספר העברות חוזרות כאלה הם  הצליחו לקבל התפתחות של עובר לצפרדע בוגרת גם מתא שעבר תהליכי התמיינות סופיים, ושבמקורו בא מצפרדע בוגרת. אולם גם בשיטה מורכבת זו של העברות גרעינים חוזרות אחוז ההצלחה בקבלת צפרדע בוגרת היה נמוך מאוד יחסית והוא עמד על  כשני אחוזים בלבד.
תוצאות ניסויים אלה מלמדות כי למרות תהליכי הדיפרנציאציה כל הגנים נותרים בגנום התא, אך רק הגנים הפעילים מתורגמים לחלבונים בעוד הגנים הבלתי פעילים מושתקים.הגרעין הדיפלואידי שעבר התמיינות הצליח בשיטת ההעברות החוזרות "לשכוח" את עברו כתא שעבר תהליכי התמיינות ולפתח עובר על כל תאיו רקמותיו ואבריו? בניסוי ההעברות החוזרות לוקחים את הגרעין הדיפלואידי שעבר התמיינות ומכניסים אותו מספר פעמים לתוך ציטופלסמה של  ביצית. תכונותיה של הציטופלסמה הזו הן ייחודיות, ומאפשרות בתנאים מסוימים גם לגרעין שעבר כבר תהליכי התמיינות לפתח  עובר שלם. מהניסויים שתוארו מתברר כי בתנאים מסוימים ניתן לקבל התפתחות של עובר מהעברת גרעין דיפלואידי שעבר התמיינות  לביצית, אך האם עובדה זו מעוררת תמיהה? אם נבחן את הנושא לעומקו נגלה שגם בתהליך ההפריה קורה דבר דומה. גם תא הזרע וגם תא הביצית הם הרי תאים שעברו  תהליכי התמיינות ייחודיים וסופיים, והנה בעת ההפריה הם מסוגלים תאים אלה ליצור עובר שלם על שלל תאיו ורקמותיו.
את ההתפתחות העוברית בשלביה הראשוניים מאפיינות חלוקות נמרצות מאוד של תאים. לדוגמה, עובר הצפרדע המתחיל את  חלוקתו מתא הזיגוטה מתחלק בקצב מהיר כך שתוך 24 שעות הוא מכיל כעשרים אלף תאים. עובר העוף מתחלק בקצב מהיר עוד יותר ומכיל כעבור 24 שעות כשישים אלף תאים. בשלבים הראשונים בהתפתחות העוברית מתחלקת הזיגוטה לתאים גדולים יחסית, בהם ישנה כמות רבה יחסית של  ציטופלסמה שמקורה בביצית. ככל שמתקדמת ההתפתחות העוברית, תאי העובר ממשיכים להתחלק בקצב, מספר התאים גדל  ולכן הציטופלסמה בתוכם פוחתת והתאים הופכים להיות יותר ויותר קטנים. תהליך ההתמיינות מתחיל להתרחש בתאי העובר רק כאשר כמות הציטופלסמה בתוכם פוחתת ונוצר יחס מתאים בין גודל הגרעין וכמות הציטופלסמה בתא.
בשנים האחרונות גברה הנטייה של המדענים לבצע ניסוי שיבוט ביונקים, אלא שבתחילת הדרך הם נתקלו בקשים רבים. הסיבה לכך נבעה ממשך הזמן שעובר משלב יצירת הזיגוטה ועד שלב הביטוי הגנטי מגרעין הזיגוטה. בצפרדע זמן זה ממושך יחסית ונמשך מספר שעות עד לקבלת מספר רב של תאים. ביונקים שלב זה קצר מאוד יחסית, ומשתנה בין מינים שונים. הביטוי הגנטי מגרעין הזיגוטה ביונקים מתרחש כבר במהלך החלוקות הראשונות (חלוקה ראשונה עד חמישית) ובעובר יש אז רק בין שנים לשלושים ושנים תאים בלבד. לעקיפת מכשול זה ביונקים מגדלים את תאי הבוגר אותם רוצים לשבט בתרבית רקמה חסרת מקורות תזונה. באופן זה מכניסים את תא היונק לשלב של הרעבה. נמצא שלקיחת הגרעין של התא שמשלב זה (G0) מאפשרת לגרעין "לשכוח" את עברו ובכך מתאפשר לשבט עובר יונק. אלא שאחוז ההצלחה של השיבוט ביונקים קטן מאוד ביחס להצלחת השיבוט בצפרדעים, שגם הוא לא גבוה. בטכניקה זו שובטה הכבשה "דולי" שהלכה לעולמה בגיל צעיר יחסית לפני מספר חודשים. המדענים ניסו לשבט בטכניקות שונות מגוון רחב של יונקים (עכברים, פרות, חזירים, חתולי מחמד ועוד), אך אחוזי ההצלחה היחסיים בניסויים אלה נמוכים ביותר.
נושא שיבוטו של עובר אדם בעייתי הן מסיבות טכניות ביולוגיות, והן מסיבות מוסריות. בעיות אלו נעקפו על-ידי פיתוחה של שיטה חדשנית בה ניתן לגדל בתרבית רקמה תאי גזע עובריים של אדם ולהשתמש בתאים אלה למטרות רפואיות מגוונות. את תאי הגזע העובריים של אדם לוקחים מביצית שהופרתה בהפריה חוץ­גופית. לביצית מופרת זאת נותנים להתפתח בצלוחית גידול עד לשלב עוברי בו התאים טרם עברו תהליכי התמיינות. בשלב זה מחדירים לתרבית התאים פקטורי גידול הגורמים לתאים להתמיין במסלול התפתחותי מוגדר. כך למשל משתמשים בפקטור גידול עצבי הגורם לתאים להתמיין לתאי מערכת העצביים, או פקטור גידול מזנכימטי הגורם לתאים להתמיין לרקמת חיבור. חשוב לצין שבשלב התפתחותי זה התאים שנלקחים טרם עברו תהליכי התמיינות, ולכן הם מצויים במצב שבו יכולתם ההתפתחותית רבה ביותר, והם עשויים בתנאים מסוימים להתפתח למגוון רחב של רקמות. יתרה מזאת, המדענים מקווים שבשיטות של הנדסה גנטית הם יצליחו לפתח תאים עם פוטנציאל גנטי-התפתחותי מורכב יותר מזה של תאים טבעיים. המדענים משערים שבשיטה זו הם יצליחו לגרום לתאי גזע עובריים להתפתח למגוון רחב של סוגי תאים שיהוו מעין "בנק" של תאים. תאים אלה יהוו במקרה של מחלה מקור להשתלה במקום התאים הפגומים אצל חולה. לדוגמה, לחולה סכרת שתאי איי לנגרהנס שבלבלבו פגומים ולא מיצרים אינסולין, ניתן יהיה להשתיל תאי גזע עובריים שהתמיינו ליצר אינסולין. לחולה אלצהיימר שתאי עצב דופמינרגים במוחו פגומים ניתן יהיה להשתיל תאי גזע עובריים שהתמיינו למסלול דופמינרגי. באופן זה מקווים המדענים להשתמש בתאי גזע עובריים למטרות של ריפוי גנטי. 

ספרות:
Developmental Biology 
Scott F. Gilbert                                                                              
Sinauer Associates, Inc. (seventh edition) 2003  
Chapter 4: Pages 85-87                                                                                                              Chapter 11: Pages 363-368                                                                                                              Chapter 21: Pages 708-712     
                                                                                                                                        
פעילות "שיבוט בבני אדם", באתר מט"ח – "גנאתיקה 
http://science.cet.ac.il/science/genetics/










